---
layout: "read"
type: "read"
title: "西伯戡黎"
date: 2020-07-07
book: ["07尙書"]
markdown: 'https://github.com/kujihhoe/HUGO-Theme-CJK/master/content/read/07-尙書/025-西伯戡黎.md'
draft: true
---

殷始咎周，周人乘黎。祖伊恐，奔告于受，作<v>西伯戡黎</v>。西伯旣戡黎，祖伊恐，奔告于王。曰：「天子！天旣訖我殷命。格人元龜，罔敢知吉。非先王不相我後人，惟王淫戲用自絕。故天棄我，不有康食。不虞天性，不迪率典。今我民罔弗欲喪，曰：『天曷不降威？』大命不摯，今王其如台？」王曰：「嗚呼！我生不有命在天？」祖伊反曰：「嗚呼！乃罪多，參在上，乃能責命于天？殷之卽喪，指乃功，不無戮于爾邦！」
