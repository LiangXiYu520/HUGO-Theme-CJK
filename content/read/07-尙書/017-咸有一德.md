---
layout: "read"
type: "read"
title: "咸有一德"
date: 2020-07-07
book: ["07尙書"]
markdown: 'https://github.com/kujihhoe/HUGO-Theme-CJK/blob/master/content/read/07-尙書/017-咸有一德.md'
draft: true
---

伊尹作<v>咸有一德</v>。伊尹旣復政厥辟，將告歸，乃陳戒于德。曰：「嗚呼！天難諶，命靡常。常厥德，保厥位。厥德匪常，九有以亡。夏王弗克庸德，慢神虐民。皇天弗保，監于萬方，啓迪有命，眷求一德，俾作神主。惟尹躬暨湯，咸有一德，克享天心，受天明命，以有九有之師，爰革夏正。非天私我有商，惟天祐于一德；非商求于下民，惟民歸于一德。德惟一，動罔不吉；德二三，動罔不凶。惟吉凶不僭在人，惟天降災祥在德。今嗣王新服厥命，惟新厥德。終始惟一，時乃日新。任官惟賢材，左右惟其人。臣爲上爲德，爲下爲民。其難其慎，惟和惟一。德無常師，主善爲師。善無常主，協于克一。俾萬姓咸曰：『大哉王言。』又曰：『一哉王心』。克綏先王之祿，永厎烝民之生。嗚呼！七世之廟，可以觀德。萬夫之長，可以觀政。后非民罔使；民非后罔事。無自廣以狹人，匹夫匹婦，不獲自盡，民主罔與成厥功。」沃丁旣葬伊尹于亳，咎單遂訓伊尹事，作<v>沃丁</v>。伊陟相大戊，亳有祥桑谷共生于朝。伊陟贊于巫咸，作<v>咸乂</v>四篇。太戊贊于伊陟，作<v>伊陟</v>、<v>原命</v>。仲丁遷于囂，作<v>仲丁</v>。河但甲居相，作<v>河但甲</v>。祖乙圯于耿，作<v>祖乙</v>。
