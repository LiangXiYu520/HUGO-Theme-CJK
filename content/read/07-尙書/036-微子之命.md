---
layout: "read"
type: "read"
title: "微子之命"
date: 2020-07-07
book: ["07尙書"]
markdown: 'https://github.com/kujihhoe/HUGO-Theme-CJK/master/content/read/07-尙書/036-微子之命.md'
draft: true
---

王若曰：「猷！殷王元子。惟稽古，崇德象賢。統承先王，修其禮物，作賓于王家，與國咸休，永世無窮。嗚呼！乃祖成湯克齊聖廣淵，皇天眷佑，誕受厥命。撫民以寬，除其邪虐，功加于時，德垂後裔。爾惟踐修厥猷，舊有令聞，恪慎克孝，肅恭神人。予嘉乃德，曰篤不忘。上帝時歆，下民祗協，庸建爾于上公，尹茲東夏。欽哉，往敷乃訓，慎乃服命，率由典常，以蕃王室。弘乃烈祖，律乃有民，永綏厥位，毗予一人。世世享德，萬邦作式，俾我有周無斁。嗚呼！往哉惟休，無替朕命。」

-----

#### 成王旣黜殷命，殺武庚，命微子啓代殷後，作<v>微子之命</v>。

【鄭】黜殷命，謂殺武庚也。微，采地名。微子啓，紂之同母庶兄也。武王投之于宋，因命之，封為宋公，代殷後，承湯祀。

【傳】啓知紂必亡而奔周，命爲宋公，爲湯後。

【疏】啓知紂必亡，吿父師、少師，遁于荒野。微子作誥，是其事也。武王旣克紂，微子乃歸之，非去紂卽奔周也。〔疏說這篇是微子作的，可開頭明明是王若曰〕

【後案】<v>周頌</v><v>有客序</v>云「微子來見祖廟。」彼箋卽取此序之文以說是也。

<v>樂記</v>「武王克殷，下車而投殷之後于宋。」彼注云「投，舉徙之辭。時武王封紂子武庚于殷墟，所徙者微子，後周公更封而大之。」

#### 唐叔得禾，異畝同穎，獻諸天子。王命唐叔歸周公于東，作<v>歸禾</v>。

【鄭】二苗同爲一穗。

【傳】唐叔，成王母弟。食邑內得異禾也。畝，壟。穎，穗也。禾各生一壟，而合爲一穗。異畝同穎，天下和同之象，周公德所致。周公東征未還，故命唐叔以禾歸周公。

【疏】<v>書傳</v>云「成王時，有三苗貫桑葉而生，同爲一穗，其大盈車，長幾充箱，民得而上諸成王。」

【後案】<v>韓詩外傳</v>卷五「成王之時，有三苗貫桑而生，同為一秀。」⋯⋯<v>白虎通</v>卷下<v>封禪篇</v>云「嘉禾者，大禾也。成王時三苗異畝而生，同為一穟。」〔不知道什麼樣子的〕

#### 周公旣得命、禾，旅天子之命，作<v>嘉禾</v>。

【鄭】受王歸己禾之命與其禾。【疏】以為既得命禾，謂復得禾義，當然矣。【後案】嫌若命禾是成王以禾命周公，故分析釋之，以命與禾爲二也。

【傳】已得禾，遂陳成王歸禾之命，推美成王。【疏】成王歸禾之命，必歸美周公，周公陳歸禾之命，又推美成王，是善則稱君之義也。善則稱君，坊記文也。

【疏】二篇東征未還時事，微子受命應在此後。在前者，蓋先封微子，後布此書故也。

【後案】旅，<v>史記</v>作魯。<v>春秋</v>疏云「石經古文魯作𣥐。」<v>說文</v>云「𣥐，古文旅。古文以爲魯衛之魯。」蓋古旅字、魯字皆作𣥐，故旅字亦作魯。<v>秦和鐘</v>曰「以受毛魯多釐。」董逌曰「魯，古文旅也。」〔這應該是傳世文獻能找到的所有旅魯的證據了。古人心目中是魯衛並稱，我們現在是齊魯並稱。〕

<v>漢書</v><v>王莽傳</v>有引<v>書</v>逸<v>嘉禾</v>曰「周公奉鬯，立於阼階，延登，贊曰：假王蒞政，勤和天下。」此或壁中書于增多篇外別有殘章零句流傳者。
