---
layout: "read"
type: "read"
title: "多士"
date: 2020-07-07
book: ["07尙書"]
markdown: 'https://github.com/kujihhoe/blogflex/blob/master/content/read/07-尙書/042-多士.md'
draft: true
---

#### 成周既成

【傳】洛陽下都

#### 遷殷頑民

【傳】殷大夫士心不則德義之經故徙近王都教誨之

#### 周公以王命誥

【傳】稱成王命告令之

#### 作多士

【疏】成周之邑既成乃遷殷之頑民令居此邑頑民謂殷之大夫士從武庚叛者以其無知謂之頑民民性安土重遷或有怨恨周公以成王之命誥此眾士言其須遷之意史敘其事作多士

周之成周於漢為洛陽也洛邑為王都故謂此為下都遷殷頑民以成周道故名此邑為成周

經云商王士殷遺多士皆非在官謂之頑民知是殷之大夫士也經止云士而知有大夫者以經云迪𥳑在王庭有服在百僚其意言將任為王官以為大臣不惟告士而已故知有大夫也士者在官之揔號故言士也心不則德義之經僖二十四年左傳文引之以解釋頑民之意經云移爾遐逖比事臣我宗多遜是言徙近王都教誨之也漢書地理志及賈逵注左傳皆以為遷邶鄘之民於成周分衛民為三國計三國俱是從叛何以獨遷邶鄘邶鄘在殷畿三分有二其民眾矣非一邑能容民謂之為士其名不類故孔意不然

#### 惟三月周公初于新邑洛用告商王士

【傳】周公致政明年三月始於新邑洛用王命告商王之眾士。

【疏】惟成王即政之明年三月周公初始於所造新邑之洛用成王之命告商王之眾士言周公親至成周告新來者

以洛誥之文成周與洛邑同時成也王以周公攝政七年十二月來至新邑明年即政此篇繼王居洛之後故知是致政明年之三月也成周南臨洛水故云新邑洛周公既以致政在王都故新邑成周以成王之命告商王之眾士鄭云成王元年三月周公自王城初往成周之邑用成王命告殷之眾士以撫安之是也

#### 王若曰爾殷遺多士

【傳】順其事稱以告殷遺餘眾士所順在下

#### 弗弔旻天大降喪于殷

【傳】稱天以愍下言愍道至者殷道不至故旻天下喪亡於殷

#### 我有周佑命將天明威

【傳】言我有周受天佑助之命故得奉天明威

#### 致王罰勑殷命終于帝

【傳】天命周致王者之誅罰王黜殷命終周於帝王。

#### 肆爾多士非我小國敢弋殷命

【傳】天佑我故汝眾士臣服我弋取也非我敢取殷王命乃天命

#### 惟天不𢌿允罔固亂弼我我其敢求位

【傳】惟天不與言無堅固治者故輔佑我我其敢求天位乎。

#### 惟帝不𢌿惟我下民秉為惟天明畏

【傳】惟天不與紂惟我周家下民秉心為我皆是天明德可畏之效。

【疏】周公以王命順其事而呼之曰汝殷家遺餘之眾士汝殷家道教不至旻天以殷道不至之故天下喪亡於殷將欲滅殷我有周受天祐助之命奉天明白之威致王者之誅罰正黜殷命終我周家於帝王之事謂使我周家代殷為天子也天既助我周王故汝眾士來為我臣由天助我我得為之非我小國敢取殷之王命以為已有此乃天與我惟天不與信無堅固於治者以是故輔弼我若其不然我其敢妄求天子之位乎言此位天自與我非我求而得之惟天不與紂故惟我周家下民秉心為我故我得之惟天明德可畏之效也亦既得喪由天汝等不得不服以殷士未服故以天命喻之。

順其殷亡之事稱王命以告之從紂之臣或有身已死者遺餘在者遷於成周故告殷遺餘眾士所順在下下文皆是順之辭。

此經先言弗弔謂殷道不至也不至者上不至天事天不以道下不至民撫民不以理也天有多名獨言旻天者旻愍也稱天以愍下言天之所愍愍道至者也殷道不至故旻天下喪亡於殷言將覆滅之。

天命周致王者之誅罰謂奉上天之命殺無道之王此乃王者之事故為王者之誅罰勑訓正也正黜殷命謂殺去虐紂使周受其終事是終周於帝王終猶舜受堯終言殷祚終而歸於周。

肆訓故也直云故爾多士辝無所結此經大意敘其去殷事周知其故爾眾士言其臣服我弋射也射而取之故弋為取也鄭玄王肅本弋作翼王亦云翼取也鄭云翼猶驅也非我周敢驅取汝殷之王命雖訓為驅亦為取義周本殷之諸矦故周公自稱小國

#### 我聞曰上帝引逸有夏不適逸則惟帝降格

【傳】言上天欲民長逸樂有夏桀為政不之逸樂故天下至戒以譴告之。

#### 嚮于時夏弗克庸帝大淫泆有辭

【傳】天下至戒是嚮於時夏不背棄桀不能用天戒大為過逸之行有惡辭聞於世

#### 惟時天罔念聞厥惟廢元命降致罰

【傳】惟是桀惡有辭故天無所念聞言不佑其惟廢其天命下致天罰

#### 乃命爾先祖成湯革夏俊民甸四方

【傳】天命湯更代夏用其賢人治四方。

【疏】既言天之效驗法惡與善更追說往事比而喻之我聞人有言曰上天之情欲民長得逸樂而有夏王桀逆天害民不得使民之適逸樂以此則惟上天下灾異至戒以譴告之欲使夏王桀覺悟改惡為善是天歸嚮於是夏家不背棄之而夏桀不能用天之明戒改悔巳惡而反大為過逸之行致有惡辭以聞於世惟是桀有惡辭故天無復愛念無復聽聞言天不復助桀其惟廢其大命欲絕夏祚也下致天罰欲誅桀身也乃命汝先祖成湯使之改革夏命用其賢俊之人以治四方之國舉桀滅湯興以譬之。

襄十四年左傳稱天之愛民甚矣又曰天生民而立之君使司牧之是言上天欲民長得逸樂故立君養之使之長逸樂也夏桀為政割剝夏邑使民不得之適逸樂故上天下此至戒以譴告之降下格至也直言下至明是天下至戒天所下戒惟下災異以譴告人主使之見災而懼改修德政耳古書亡失桀之災異未得盡聞。

桀惡流毒於民乃有惡辭聞於世惡既有辭是惡已成矣惟是桀惡有辭故天無所念聞言天不愛念不聽聞是其全棄之不佑助也棄而不佑則當更求賢主其惟廢大命欲奪其王位也下致天罰欲殺其凶身也廢大命知降致是下罰也

#### 自成湯至于帝乙罔不明德恤祀

【傳】自帝乙以上無不顯用有德憂念齊敬奉其祭祀言能保宗廟社稷。

#### 亦惟天丕建保乂有殷殷王亦罔敢失帝罔不配天其澤

【傳】湯既革夏亦惟天大立安治於殷殷家諸王皆能憂念祭祀無敢失天道者故無不配天布其德澤。

#### 在今後嗣王誕罔顯于天矧曰其有聽念于先王勤家

【傳】後嗣王紂大無明于天道行昬虐天且忽之況曰其有聽念先祖勤勞國家之事乎。

#### 誕淫厥泆罔顧于天顯民祗

【傳】言紂大過其過無顧於天無能明人為敬暴亂甚。

#### 惟時上帝不保降若茲大喪

【傳】惟是紂惡天不安之故下若此大喪亡之誅。

#### 惟天不𢌿不明厥德凡四方小大邦喪罔非有辭于罰

【傳】惟天不與不明其德者故凡四方小大國喪滅無非有辭於天所罰言皆有闇亂之辭。

【疏】既言命湯革夏又說後世皆賢至紂始惡天乃滅之自成湯至於帝乙無不顯用有德憂念祭祀後世亦賢非獨成湯以用其行合天意亦惟天大立安治有殷殷家諸王皆能明德憂祀亦無敢失天道者無不皆配天而布其德澤以此得天下久為民主在今後嗣王紂大無明於天道敢行昬虐之政於天天猶且忽之況曰其有聽念先王父祖勤勞國家之事乎乃復大淫過其泆無所顧於上天無能明民為敬以此反於先王違逆天道惟是上天不安紂之所為下若此大喪亡之誅惟天不與不明其德之人故也天不與惡豈獨紂乎凡四方諸矦小大邦國其喪滅者無非皆有惡辭是以致至於天罰汝紂以惡而見滅汝何以不服我也◯傳自帝至社稷◯正義曰下篇說中宗高宗祖甲三王以外其後立王生則逸豫亦罔或能壽如彼文則帝乙以上非無僻王而此言無不顯用有德憂念祭祀者立文之法辭有抑揚方說紂之不善盛言前世皆賢正以守位不失故得美而言之憂念祭祀者惟有齊肅恭敬故言憂念齊敬奉其祭祀言能保宗廟社稷為天下之主以見紂不恭敬故喪亡之。

帝乙已上諸王所以長處天位者皆由湯之聖德延及後人湯既革夏亦惟天大立安治於殷者謂天安治之故殷家得治理也殷家諸王自成湯之後皆能憂念祭祀無敢失天道者故得常處王位無不配天布其德澤於民為天之子是配天也號令於民是布德也。

淫泆俱訓為過言紂大過其愆過無顧於天言其縱心為惡不畏天也無能明民為敬言其多行虐政不憂民也不畏於天不愛於民言其暴亂甚也此經顧於天與顯民祗共蒙上罔文故傳再言無也。

能明其德天乃與之惟天不與不明其德者紂不明其德故天喪之因即廣言天意凡四方小大邦國謂諸矦有土之君其為天所喪滅者無非皆有惡辭聞於天乃為上天所罰言被天罰者皆有闇亂之辭上天不罰無辜紂有闇亂之辭故天滅之耳天既滅不明其德我有明德為天所立汝等殷士安得不服我乎以其心仍不服故以天道責之。

#### 王若曰爾殷多士今惟我周王丕靈承帝事

【傳】周王文武也大神奉天事言明德恤祀

#### 有命曰割殷告勑于帝

【傳】天有命命周割絕殷命告正於天謂既克紂柴於牧野告天不頓兵傷士。

#### 惟我事不貳適惟爾王家我適。

【傳】言天下事已之我周矣不貳之佗惟汝殷王家巳之我不復有變。

#### 予其曰惟爾洪無度我不爾動自乃邑

【傳】我其曰惟汝大無法度謂紂無道我不先動誅汝亂從汝邑起言自召禍。

#### 予亦念天即于殷大戾肆不正。

【傳】我亦念天就於殷大罪而加誅者故以紂不能正身念法。

【疏】周公又稱王順而言曰汝殷眾士今惟我周家文武二王大神能奉天事故天有命命我周王曰當割絕殷命告正於天我受天命巳滅殷告天惟我天下之事不有二處之適言已之適周不更適他也惟汝殷王家事亦於我之適不復變改又追說初伐紂之事我其為汝言曰惟汝殷紂大無法度故當宜誅絕之伐紂之時我不先於汝動自往誅汝其亂從汝邑先起汝紂自召禍耳我亦念天所以就於殷致大罪者故以紂不能正身念法故也。

文王受命武王伐紂故知周王兼文武也大神奉天事謂以天為神而勤奉事之勞身敬神言亦如湯明德恤祀也◯傳天有至傷士◯正義曰以周王奉天之故故天有命命我周使割絕殷命告正於天謂武成之篇所云既克紂柴於牧野告天不頓兵傷士是也前敵即服故無頓兵傷士師以正行故為告正武成正告功成功成無害即是不頓傷也頓兵者昭十五年左傳文頓折也◯傳我亦至念法◯正義曰言我亦念天者以紂雖無法度若使天不命我我亦不往誅紂以紂既為大惡上天命我我亦念天所遣我就殷加大罪者何故以紂不能正身念法也。

#### 王曰猷告爾多士予惟時其遷居西爾

【傳】以道告汝眾士我惟汝未達德義是以徙居西汝於洛邑教誨汝。

#### 非我一人奉德不康寧時惟天命。

【傳】我徙汝非我天子奉德不能使民安之是惟天命宜然。

#### 無違朕不敢有後無我怨。

【傳】汝無違命我亦不敢有後誅汝無怨我。

#### 惟爾知惟殷先人有冊有典殷革夏命。

【傳】言汝所親知殷先世有冊書典籍說殷改夏王命之意。

#### 今爾又曰夏迪𥳑在王庭有服在百僚

【傳】𥳑大也今汝又曰夏之眾士蹈道者大在殷王庭有服職在百官言見任用。

#### 予一人惟聽用德肆予敢求爾于天邑商。

【傳】言我周亦法殷家惟聽用有德故我敢求汝於天邑商將任用之。

予惟率肆矜爾非予罪時惟天命。

【傳】惟我循殷故事憐愍汝故徙教汝非我罪咎是惟天命。

【疏】又言曰我以道告汝眾士我惟是以汝未達德義之故耳今徙居西汝置於洛邑以教誨汝我之徙汝非我一人奉行德義不能使民安而安之是惟天命宜然汝無違我我亦不敢更有後誅罰汝等無於我見怨汝既來遷當為善事惟汝所親知惟汝殷先人往世有策書有典籍說殷改夏王命之意汝當案省知之汝知先人之故事今往又有言曰夏之諸臣蹈道者大在殷王之庭有服行職事在於百官言其見任用恐我不任汝我一人惟聽用有德之者故我敢求汝有德之人於彼天邑商都欲取賢而任用之我惟循殷故事憐愍汝故徙教汝此徙非我有罪是惟天命當然聖人動合天心故每事惟託天命也。

猷訓道也故云以道告汝眾士上言惟是不言其故故傳辨之惟是者未達德義也遷使居西正欲教以德義是以徙居西汝置於洛邑近於京師教誨汝也從殷適洛南行而西廻故為居西也。

周既伐紂又誅武庚殷士懼更有誅疑其欲違上命故設此言以戒之知無違朕者謂戒之使汝無違命也汝能用命我亦不敢有後誅必無後誅汝無怨我也。

夏人𥳑在王庭為其有德見用言我亦法殷家惟聽用有德汝但有德我必任用故我往前敢求汝有德之人於天邑商都將任用之也鄭玄云言天邑商者亦本天之所建王肅云言商今為我之天邑二者其言雖異皆以天邑商為殷之舊都言未遷之時當求往遷後有德任用之必矣。

循殷故事此故解經中肆字謂殷用夏人我亦用殷人憐愍汝故徙之教汝此故解義之言非經中肆遷汝來西者非我罪咎是惟天命也

#### 王曰多士昔朕來自奄予大降爾四國民命

【傳】昔我來從奄謂先誅三監後伐奄淮夷民命謂君也大下汝民命謂誅四國君。

#### 我乃明致天罰移爾遐逖比事臣我宗多遜

【傳】四國君叛逆我下其命乃所以明致天罰今移徙汝於洛邑使汝遠於惡俗比近臣我宗周多為順道。

【疏】王復言曰眾士昔我來從奄國大黜下汝管蔡商奄四國民命民之性命死生在君誅殺其君是下民命由四國叛逆我乃明白致行天罰汝等遣餘當教之為善故移徙汝居於遠令汝遠於惡俗比近服事臣我宗周多為順道翼汝相教為善永不為惡也。

金縢之篇說周公東征言居東二年罪人斯得則昔我來從奄者謂攝政三年時也於時王不親行而王言我來自奄者周公以王命誅四國周公師還亦是王來還也一舉而誅四國獨言來自奄者謂先誅三監後伐奄與淮夷奄誅在後誅奄即來故言來自奄也民以君為命故民命謂君也大下汝民命謂誅四國君王肅云君為民命為君不能順民意故誅之也◯傳四國至順道◯正義曰王之所罰罰有罪也四國之君有叛逆之罪我下其命乃所以明致天罰言非苟為之也遐逖俱訓為遠今移徙汝於洛邑令去本鄕遠也使汝遠於惡俗令去惡俗遠也此近京師臣我周家使汝從我善化多為順道所以救汝之性命也

#### 王曰告爾殷多士今予惟不爾殺予惟時命有申

【傳】所以徙汝是我不欲殺汝故惟是教命申戒之。

#### 今朕作大邑于茲洛予惟四方罔攸賓

【傳】今我作此洛邑以待四方無有遠近無所賓外。

#### 亦惟爾多士攸服奔走臣我多遜

【傳】非但待四方亦惟汝眾士所當服行奔走臣我多為順事。

#### 爾乃尚有爾土爾乃尚寧幹止。

【傳】汝多為順事乃庶幾還有汝本土乃庶幾安汝故事止居以反所生誘之。

#### 爾克敬天惟𢌿矜爾

【傳】汝能敬行順事則為天所與為天所憐。

#### 爾不克敬爾不啻不有爾土予亦致天之罰于爾躬

【傳】汝不能敬順其罰深重不但不得還本土而巳我亦致天罰於汝身言刑殺。

#### 今爾惟時宅爾邑繼爾居爾厥有幹有年于茲洛

【傳】今汝惟是敬順居汝邑繼汝所當居為則汝其有安事有豐年於此洛邑言由洛修善得還本土有幹有年〕

#### 爾小子乃興從爾遷

【傳】汝能敬則子孫乃起從汝化而遷善。

【疏】王曰告至爾遷◯正義曰王又言曰告汝殷之多士所以遠徙汝者今我惟不欲於汝刑殺我惟是教命有所申戒由此也今我作大邑於此洛非但為我惟以待四方無所賓外亦惟為汝眾士所當服行臣事我宗周多為順事故也汝若多為順事汝乃庶幾還有汝本土乃庶幾安汝故事止居可不勉之也汝能敬行順事天惟與汝憐汝況於人乎汝若不能敬行順事則汝不啻不得還汝本土我亦致天之罰於汝身今汝惟是敬順居汝所受新邑繼汝舊日所居為我當聽汝還歸本鄕有幹事有豐年乃由於此洛邑行善也汝能敬順則汝之小子與孫等乃起從汝化而遷善矣◯傳今汝至有年◯正義曰殷士遠離本鄕新來此邑或當居不安為棄舊業故戒之今汝惟是敬順居汝新所受邑繼汝舊日所當居為謂繼其本土之事業也但能如此得還本土其有安事有豐年也有幹有年謂歸本土有幹年而言於洛者言由在洛修善得還本土有幹有年也王肅云汝其有安事有長久年於此洛邑王解於文甚便但孔上句為云爾乃尚有爾本土是誘引之辭故止為得還本土有幹有年也

#### 王曰又曰時予乃或言爾攸居

【傳】言汝眾士當是我勿非我也我乃有教誨之言則汝所當居行。

【疏】王之所云又復稱曰汝當是我勿非我也我乃有教誨之言則汝所當居行之。

王以誨之巳終故戒之云汝當是我勿非我既不非我我乃有教誨汝之言則汝所當居行令其居於心而行用之鄭玄論語注云或之言有此亦或為有也凡言王曰皆是史官錄辭非王語也今史錄稱王之言曰以前事未終故言又曰也
