---
layout: "read"
type: "read"
title: "無逸"
date: 2020-07-07
book: ["07尙書"]
markdown: 'https://github.com/kujihhoe/blogflex/blob/master/content/read/07-尙書/043-無逸.md'
draft: true
---

【p433關於無，毋，逸，佚

所：處

依，隱，痛

p435祗：震

誕：訑

諺：剛強

舊：久

爰：於

暨：與

p437或：作有，今文

亮陰。亮：信。陰：默

作：始

三年不言：三年聽於冢宰，王不自言也。

雍，讙，喜悅

嘉：善。今文：密靖

小大：小爲卑，大爲尊

p439惠：施

耽：樂

p441抑：治

卑，俾，使

康，㝩。居室

徽：善

柔：仁

懿：美

恭：敬

懷：和

保：安

惠：愛

鮮：善

盤：樂

供：恭

p442「諸矦世子嗣位爲君，必受命天子」

經云「五十年」，舉成數也。

中身：中年

胥：相

幻：詐惑

p444綽：寬

叢：聚】

#### 周公作無逸

【傳】中人之性好逸豫故戒以無逸

成王即政恐其逸豫本以所戒名篇

【疏】上智不肯為非下愚戒之無益故中人之性可上可下不能勉強多好逸豫故周公作書以戒之使無逸此雖指戒成王以為人之大法成王以聖賢輔之當在中人以上其實本性亦中人耳。

篇之次第以先後為序多士君奭皆是成王即位之初知此篇是成王始初即政周公恐其逸豫故戒之使無逸即以所戒名篇也

#### 周公曰嗚呼君子所其無逸

【傳】歎美君子之道所在念德其無逸豫君子且猶然況王者乎

#### 先知稼穡之艱難乃逸則知小人之依

【傳】稼穡農夫之艱難事先知之乃謀逸豫則知小人之所依怙

#### 相小人厥父母勤勞稼穡厥子乃不知稼穡之艱難

【傳】視小人不孝者其父母躬勤艱難而子乃不知其勞

#### 乃逸乃諺既誕否則侮厥父母曰昔之人無聞知

【傳】小人之子既不知父母之勞力為逸豫遊戲乃叛諺不恭巳欺誕父母不欺則輕侮其父母曰古老之人無所聞知。

【疏】周公歎美君子之道以戒王曰嗚呼君子之人所在其無逸豫君子必先知農人稼穡之艱難然後乃謀為逸豫如是則知小人之所依怙也視彼小人不孝者其父母勤勞稼穡其子乃不知稼穡之艱難乃為逸豫遊戲乃叛諺不恭既為欺誕父母矣不欺則又侮慢其父母曰昔之人無所聞知小人與君子如此相反王宜知其事也

周公意重其事故歎而為言鄭云嗚呼者將戒成王欲求以深感動之是欲深感成王故歎美君子之道君子者言其可以君正上位子愛下民有德則稱之不限貴賤君子之人念德不怠故所在念德其無逸豫也君子且猶然而況王者乎言王者日有萬幾彌復不可逸豫鄭云君子止謂在官長者所猶處也君子處位為政其無自逸豫也

民之性命在於穀食田作雖苦不得不為寒耕熱耘沾體塗足是稼穡為農夫艱難之事在上位者先知稼穡之艱難乃可謀其逸豫使家給人足乃得思慮不勞是為謀逸豫也能知稼穡之艱難則知小人之所依怙言小人依怙此稼穡之事不可不勤勞也上句言君子當無逸此言乃謀逸豫者君子之事勞心與形盤于遊畋形之逸也無為而治心之逸也君子無形逸而有心逸既知稼穡之艱難可以謀心逸也。

視小人不孝者其父母勤苦艱難勞於稼穡成於生業致冨以遺之而其子謂巳自然得之乃不知其父母勤勞。

上言視小人之身此言小人之子者小人謂無知之人亦是賤者之稱躬為稼穡是賤者之事故言小人之子謂賤者之子即上所視之小人也此子既不知父母之勞謂已自然得冨恃其家冨乃為逸豫遊戲乃為叛諺不恭巳是欺誕父母矣若不欺誕則輕侮其父母曰古老之人無所聞知言其罪之深也論語曰由也諺諺則叛諺欺誕不恭之貌昔訓久也自今而道遠久故為古老之人詩云召彼故老

#### 周公曰鳴呼我聞曰昔在殷王中宗

【傳】大戊也殷家中世尊其德故稱宗

#### 嚴恭寅畏天命自度

【傳】言太戊嚴恪恭敬畏天命用法度。

#### 治民祗懼不敢荒寧

【傳】為政敬身畏懼不敢荒怠自安。

#### 肆中宗之享國七十有五年

【傳】以敬畏之故得壽考之福。

【疏】既言君子不逸小人反之更舉前代之王以夭壽為戒周公曰嗚呼我所聞曰昔在殷王中宗威儀嚴恪貌恭心敬畏天命用法度治民敬身畏懼不敢荒怠自安故中宗之享有殷國七十有五年言不逸之故而得歷年長也。

中宗廟號太戊王名商自成湯巳後政教漸衰至此王而中興之王者祖有功宗有德殷家中世尊其德其廟不毀故稱中宗。

祭義云嚴威儼恪故引恪配嚴鄭玄云恭在貌敬在心然則嚴是威恭是貌敬是心三者各異故累言之

#### 其在高宗時舊勞于外爰暨小人

【傳】武丁其父小乙使之久居民間勞是稼穡與小人出入同事。

#### 作其即位乃或亮陰三年不言

【傳】武丁起其即王位則小乙死乃有信默三年不言言孝行者。

#### 其惟不言言乃雍不敢荒寧

【傳】在喪則其惟不言喪畢發言則天下和亦法中宗不敢荒怠自安。

#### 嘉靖殷邦至于小大無時或怨

【傳】善謀殷國至于小大之政人無是有怨者言無非。

#### 肆高宗之享國五十有九年。

【傳】高宗為政小大無怨故亦享國永年。

【疏】其殷王高宗父在之時久勞於外於時與小人同其事後為太子起其即王之位乃有信默三年不言在喪其惟不言喪畢發言言得其道乃天下大和不敢荒怠自安善謀殷國至於小大之政莫不得所其時之人無是有怨恨之者故高宗之享殷國五十有九年亦言不逸得長壽也。

舊久也在即位之前而言久勞於外知是其父小乙使之久居民間勞是稼穡與小人出入同為農役小人之艱難事也太子使與小人同勞此乃非常之事不可以非常怪之於時葢未為太子也殷道雖質不可既為太子更得與小人雜居也。

以上言久勞於外為父在時事故言起其即王位則小乙死也亮信也陰默也三年不言以舊無功而今有故言乃有說此事者言其孝行著也禮記喪服四制引書云高宗諒闇三年不言善之也王者莫不行此禮何以獨善之也曰高宗者武丁武丁者殷之賢王也繼世即位而慈良於喪當此之時殷衰而復興禮廢而復起故載之於書中而高之故謂之高宗三年之喪君不言也是說此經不言之意也。

鄭玄云其不言之時時有所言則羣臣皆和諧鄭玄意謂此言乃雍者在三年之內時有所言也孔意則為出言在三年之外故云在喪其惟不言喪畢發言則天下大和知者說命云王宅憂亮陰三祀既免喪其惟不言除喪猶尚不言在喪必無言矣故知喪畢乃發言也高宗不敢荒寧與中宗正同故云亦法中宗不敢荒怠自安殷家之王皆是明王所為善事計應略同但古文辭有差異傳因其文同故言法中宗也。

釋詁云嘉善也靖謀也善謀殷國謀為政教故至於小大之政皆允人意人無是有怨高宗者言其政無非也鄭云小大謂萬人上及羣臣言人臣小大皆無怨王也

#### 其在祖甲不義惟王舊為小人

【傳】湯孫太甲為王不義久為小人之行伊尹放之桐。

#### 作其即位爰知小人之依能保惠于庶民不敢侮鰥寡

【傳】在桐三年思集用光起就王位於是知小人之所依依仁政故能安順於眾民不敢侮慢𢝼獨。

#### 肆祖甲之享國三十有三年

【傳】太甲亦以知小人之依故得久年此以德優劣立年多少為先後故祖甲在下殷家亦祖其功故稱祖。

【疏】其在殷王祖甲初遭祖喪所言行不義惟亦為王久為小人之行伊尹廢諸桐起其即王之位於是知小人之所依依於仁政乃能安順於眾民不敢侮鰥寡𢝼獨故祖甲之享有殷國三十有三年亦言不逸得長壽也。

以文在高宗之下世次顛倒故特辨之此祖甲是湯孫太甲也為王不義謂湯初崩久為小人之行故伊尹放之於桐言其廢而復興為下作其即位起本也王肅亦以祖甲為太甲鄭玄云祖甲武丁子帝甲也有兄祖庚賢武丁欲廢兄立弟祖甲以此為不義逃於人間故云久為小人案殷本紀云武丁崩子祖庚立祖庚崩弟祖甲立是為帝甲淫亂殷道復衰國語說殷事云帝甲亂之七代而殞則帝甲是淫亂之主起亡殷之源寧當與二宗齊名舉之以戒無逸武丁賢王祖庚復賢以武丁之明無容廢長立少祖庚之賢誰所傳說武丁廢子事出何書妄造此語是負武丁而誣祖甲也◯傳在桐至𢝼獨◯正義曰在桐三年太甲序文思集用光詩大雅文彼集作輯輯和也彼鄭言公劉之遷幽思在和其民人用光大其道此傳之意葢言太甲之在桐也思得安集其身用光顯王政故起即王位於是知小人之依依於仁政故能施行政教安順於眾民不敢侮慢𢝼獨鰥寡之類尤可憐愍故特言之。

傳於中宗云以敬畏之故得壽考之福高宗之為政小大無怨故亦享國永年於此云太甲亦以知小人之依故得久年各順其文而為之說其言行善而得長壽經意三王同也以其世次顛倒故解之云此以德優劣立年多少為先後故祖甲在太戊武丁之下諸書皆言太甲此言祖甲者殷家亦祖其功故稱之祖甲與二宗為類惟見此篇必言祖其功亦未知其然殷之先君有祖乙祖辛祖丁稱祖多矣或可號之為祖未必祖其功而存其廟也

#### 自時厥後立王生則逸

【傳】從是三王各承其後而立者生則逸豫無度。

#### 生則逸不知稼穡之艱難

【傳】言與小人之子同其敝。

#### 不聞小人之勞惟耽樂之從

【傳】過樂謂之耽惟樂之從言荒淫。

#### 自時厥後亦罔或克壽

【傳】以耽樂之故從是其後亦無有能壽考。

#### 或十年或七八年或五六年或四三年

【傳】高者十年下者三年言逸樂之損壽。

【疏】從是三王其後所立之王生則逸豫不知稼穡之艱難不聞小人之勞苦惟耽樂之事則從而為之故從是其後諸王無有能壽考者或十年或七八年或五六年或四三年言逸樂之損壽故舉以戒成王也

#### 周公曰嗚呼厥亦惟我周太王王季克自抑畏

【傳】太王周公曾祖王季即祖言皆能以義自抑長敬天命將說文王故本其父祖。

#### 文王卑服即康功田功

【傳】文王節儉卑其衣服以就其安人之功以就田功以知稼穡之艱難。

#### 徽柔懿恭懷保小民惠鮮鰥寡

【傳】以美道和民故民懷之以美政恭民故民安之又加惠鮮乏鰥寡之人。

#### 自朝至于日中𣅳不遑暇食用咸和萬民。

【傳】從朝至日昳不暇食思慮政事用皆和萬民。

#### 文王不敢盤于遊田以庶邦惟正之供

【傳】文王不敢樂於遊逸田獵以眾國所取法則當以正道供待之故。

#### 文王受命惟中身厥享國五十年

【傳】文王九十七而終中身即位時年四十七言中身舉全數。

【疏】殷之三王既如此矣周公又言曰嗚呼其惟我周家大王王季能以義自抑而畏敬天命故王迹從此起也文王又卑薄衣服以就其安人之功與治田之功以美道柔和其民以美政恭待其民以此民歸之以美政恭民之故故小民安之又加恩惠於鮮乏鰥寡之人其行之也自朝旦至于日中及𣅳尚不遑暇食用善政以諧和萬民故也文王專心於政不敢逸樂於遊戲畋獵以巳為眾國所取法惟當正身行巳以供待之由是文王受命嗣位為君惟於中身受之其享國五十年亦以不逸得長壽也。

大王周公曾祖王季即祖也此乃經傳明文而須詳言之者此二王之下辭無所結陳此不為無逸周公將說文王故本其父祖是以傳詳言也解其言此之意以義自抑者言其非無此心以義自抑而不為耳。

文王卑其衣服以就安人之功言儉於身而厚於人也立君所以牧人安人之功諸有美政皆是也就安人之內田功最急故特云田功以示知稼穡之艱難也。

徽懿皆訓為美徽柔懿恭此是施人之事以此柔恭懷安小民故傳分而配之徽柔配懷以美道和民故民懷之懿恭配保以美政恭民故民安之徽懿言其美而巳不知何所美也人君施於民惟有道與政耳故傳以美道美政言之政與道亦互相通也少乏鰥寡尢是可憐故別言加惠於鮮乏鰥寡之人也。

昭五年左傳云日上其中食日為二旦日為三則人之常食在日中之前謂辰時也易豐卦彖曰日中則𣅳謂過中而斜𣅳也𣅳亦名昳言日蹉跌而下謂未時也故日之十位食時為辰日昳為未言文王勤於政事從朝不食或至於日中或至於日𣅳猶不暇食故經中𣅳並言之傳舉晚時故惟言昳遑亦暇也重言之者古人自有複語猶云艱難也所以不暇食者為思慮政事用皆和萬民政事雖多皆是為民故言咸咸訓皆也。

釋詁云盤樂也遊謂遊逸田謂畋獵二者不同故並云遊逸田獵以眾國皆於文王所取其法則文王當以正義供待之故也言文王思為政道以待眾國故不敢樂於遊田文王世為西伯故當為眾國所取法則禮有田獵而不敢者順時蒐狩不為取樂故不敢非時畋獵以為樂耳。

文王年九十七而終禮記文王世子文也於九十七內減享國五十年是未立之前有四十七在禮諸矦踰年即位此據代父之年故為即位時年四十七也計九十七年半折以為中身則四十七時於身非中言中身者舉全數而稱之也經言受命者鄭玄云受殷王嗣位之命然殷之末世政教巳衰諸矦嗣位何必皆待王命受先君之命亦可也王肅云文王受命嗣位為君不言受王命也

#### 周公曰嗚呼繼自今嗣王

【傳】繼從今巳往嗣世之王皆戒之。

#### 則其無淫于觀于逸于遊于田以萬民惟正之供

【傳】所以無敢過於觀遊逸豫田獵者用萬民當惟正身以供待之故。

#### 無皇曰今日耽樂乃非民攸訓非天攸若時人丕則有愆

【傳】無敢自暇曰惟今日樂後日止夫耽樂者乃非所以教民非所以順天是人則大有過矣。

#### 無若殷王受之迷亂酗于酒德哉

【傳】以酒為凶謂之酗言紂心迷政亂以酗酒為德戒嗣王無如之。

【疏】周公又言而歎曰嗚呼繼此後世自今以後嗣位之王則其無得過於觀望過於逸豫過於遊戲過於田獵所以不得然者以萬民聽王者之教命王當正巳身以供待萬民必當早夜恪勤無敢自閑暇曰今日且樂後日乃止此為耽樂者非民之所以教訓也非天之所以敬順也若是之人則有大愆過矣王當自勤政事莫如殷王受之述亂國政酗醟於酒德哉殷紂藉酒為凶以酒為德由是喪亡殷國王當以紂為戒無得如之。

先言繼者謂繼此後人即從今以後嗣世之王也周公思及長遠後王盡皆戒之非獨成王也。

傳意訓淫為過鄭玄云淫放恣也淫者侵淫不止其言雖殊皆是過之義也言觀為非時而行違禮觀物如春秋隱公如棠觀魚莊公如齊觀社穀梁傳曰常事曰視非常曰觀此言無淫于觀禁其非常觀也逸謂逸豫遊謂遊蕩田謂田獵四者皆異故每事言於以訓用也用萬民皆聽王命王者惟當正身待之故不得淫於觀逸遊田也。

無敢自暇謂事不寬不暇而以為原王之意而為辭故言曰耽以為樂惟今日樂而後日止惟言今日樂明知後日止也夫耽樂者乃非所以教民教民當恪勤也非所以順天順天當肅恭也是此耽樂之人則大有愆過矣戒王不得如此也。

酗從酉以凶為聲是酗為凶酒之名故以酒為凶謂之酗酗是飲酒而益凶也言紂心迷亂以酗酒為德飲酒為政心以凶酒為已德紂以此亡殷戒嗣王無如之

#### 周公曰嗚呼我聞曰古之人猶胥訓告胥保惠胥教誨

【傳】歎古之君臣雖君明臣良猶相道告相安順相教誨以義方。

#### 民無或胥譸張為幻

【傳】譸張誑也君臣以道相正故下民無有相欺誑幻惑也。

#### 此厥不聽人乃訓之乃變亂先王之正刑至于小大

【傳】此其不聽中正之君人乃教之以非法乃變亂先王之正法至于小大無不變亂言已有以致之。

#### 民否則厥心違怨否則厥口詛祝

【傳】以君變亂正法故民否則其心違怨否則其口詛祝言皆患其上。

【疏】周公言而歎曰我聞人之言曰古人之雖君明臣良猶尚相訓告以善道相安順以美政相教誨以義方君臣相正如此故於時之民順從上教無有相誑欺為幻惑者此其不聽中正之君人乃教訓之以非法之事乃從其言變亂先王之正法至於小大之事無不皆變亂之君既變亂如此其時之民疾苦否則其心違上怨上否則其口詛祝之言人患之無已舉此以戒成王使之君臣相與養下民也。

此章二事善惡相反下句不聽人者是愚闇之君知此言古之人者是賢明之君相是兩人相與故知兼有臣良更相教告隱三年左傳石碏曰臣聞愛子教之以義方故知相教誨者使相教誨以義方也則知相訓告者告之以善道也相保惠者相安順以美政也。

譸張誑也釋訓文孫炎曰眩惑誑欺人也民之從上若影之隨形君臣以道相正故下民無有相欺誑幻惑者幻即眩也惑亂之名漢書稱西域有幻人是也。

上言善事此說惡事如此其不聽者是不聽中正之君也既不聽中正則好聽邪佞知此則訓之者是邪佞之人訓之也邪佞之人必反正道故言人乃教之以非法闇君即受用之變亂先王之正法至於小大無不變亂言皆變亂正法盡也闇君所任同已由巳之闇致此佞人言此闇君巳身有以致之也上君明臣良由君明而有良臣亦是已有致上之言胥此不言者君在佞臣國亡滅矣不待相教為惡故不言胥也。

君既變亂正法必將困苦下民民以堪命忿恨必起故民忿君乃有二事否則心違怨否則口詛祝言皆患土而為此也違怨謂違其命而怨其身詛祝謂告神明令加殃咎也以言告神謂之祝請神加殃謂之詛襄十七年左傳曰宋國區區而有詛有祝詩曰矦詛矦祝是詛祝意小異耳。

#### 周公曰嗚呼自殷王中宗及高宗及祖甲及我周文王茲四人迪哲

【傳】言此四人皆蹈智明德以臨下。

#### 厥或告之曰小人怨汝詈汝則皇自敬德

【傳】其有告之言小人怨詈汝者則大自敬德增修善政。

#### 厥愆曰朕之愆允若時不啻不敢含怒

【傳】其人有禍則曰我過百姓有過在予一人信如是怨詈則四王不啻不敢含怒以罪之言常和悅。

【疏】既言明君闇君善惡相反更述二者之行周公言而歎曰嗚呼自殷王中宗及高宗及祖甲及我周文王此四人者皆蹈明智之道以臨下民其有告之曰小人怨恨汝罵詈汝既聞此言則大自敬德更增修善政其民有過則曰是我之過民信有如是怨詈則不啻不敢含怒以罪彼人乃欲得數聞此言以自改悔言寬弘之若是。

釋詁云皇大也故傳言大自敬德者謂增修善政也鄭玄以皇為暇言寬暇自敬王肅本皇作況況滋益用敬德也。

或告之曰小人怨汝詈汝其言有虛有實其言若虛則民之愆也民有愆過則曰我過不責彼為虛言而引過歸已者湯所云百姓有過在予一人故若信有如是怨詈小人聞之則含怒以罪彼人此四王即不啻不敢含怒以罪彼人乃自願聞其愆言其顏色常和悅也鄭玄云不但不敢含怒乃欲屢聞之以知巳政得失之源也

#### 此厥不聽人乃或譸張為幻曰小人怨汝詈汝則信之

【傳】此其不聽中正之君有人誑惑之言小人怨憾詛詈汝則信受之。

#### 則若時不永念厥辟不寬綽厥心

【傳】則如是信讒者不長念其為君之道不寬緩其心言含怒。

#### 亂罰無罪殺無辜怨有同是叢于厥身

【傳】信讒含怒罰殺無罪則天下同怨讎之叢聚於其身。

【疏】此其不聽中正之人乃有欺誑為幻惑以告之曰小人怨汝詈汝不原其本情則信受之則知是信讒者不長念其為君之道不審虛實不能寬緩其心而徑即含怒於人是亂其正法罰無殺無辜罰殺欲以止怨乃令人怨益甚天下之民有同怨君令怨惡聚於其身言褊急使民之怨若是教成王勿學此也。

君人者察獄必審其虛實然後加罪不長念其為君之道謂不審察虛實也不寬緩其心言徑即含怒也王肅讀辟為辟扶亦反不長念其刑辟不當加無罪也。

#### 周公曰嗚呼嗣王其監于茲

【傳】視此亂罰之禍以為戒。
