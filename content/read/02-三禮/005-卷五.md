---
layout: "read"
type: "read"
title: "《儀禮疏》卷五"
date: 2019-12-24
categories: ["經"]
book: ["02三禮"]
author: ["柯棋瀚學"]
tags: ["原典"]
url: /read/ceremony-5
description: "上課讀的"
draft: true
---

## 卷五 士昬禮

#### 女次純衣纁袡立于房中南面

【注】次首飾也今時髲也周禮追師掌為副編次純衣絲衣女從者畢袗玄則此亦玄矣袡亦緣也袡之言任也以纁緣其衣象陰氣上任也凡婦人不常施袡之衣盛昬禮為此服喪大記曰復衣不以袡明非常

【疏】女次至南面〇注次首至非常〇釋曰不言裳者以婦人之服不殊裳是以內司服皆不殊裳彼注云婦人尚專一德無所兼連衣裳不異其色是也注云次首飾也今時髲也周禮追師掌為副編次者案彼注云副之言覆所以覆首為之飾其遺象若今步繇矣編編列髮為之其遺象若今假紒矣次次第髮長短為之所謂髲髢言所謂謂如少牢主婦髲鬄也又云外內命婦衣鞠衣襢衣者服編衣褖衣者服次其副唯於三翟祭祀服之士服爵弁助祭之服以迎則士之妻亦服褖衣助祭之服也若然案內司服王后之六服褘衣揄翟闕翟鞠衣展衣褖衣素沙素沙與上六服為裏五等諸侯上公夫人與王后同侯伯夫人自揄翟而下子男夫人自闕而下案玉藻有鞠衣襢衣褖衣注云諸侯之臣皆分為三等其妻以次受此服公之臣孤為上卿大夫次之士次之侯伯子男之臣卿為上大夫次之士次之其三夫人巳下內命婦則三夫人自闕翟而下九嬪自鞠衣而下世婦自襢衣而下女御自褖衣而下嫁時以服之諸侯夫人無助天子祭亦各得申上服與祭服同也云純衣絲衣者此經純亦是絲理不明故見絲體也云女從者畢袗玄則此衣亦玄矣者此鄭欲見既以純為絲恐色不明故云女從袗玄則此絲衣亦同玄色矣云袡亦緣也者上纁裳緇袘袘為緣故云袡亦緣也云袡之言任也以纁緣其衣象陰氣上任也者婦人陰象陰氣上交於陽亦取交接之義也云凡婦人不常施袡之衣盛昬禮為此服者此純衣即褖衣是士妻助祭之服尋常不用纁為袡今用之故云盛昬禮為此服云喪大記曰復衣不以袡明非常者以其始死招魂復魄用生時之衣生時無袡知亦不用袡明為非常所服為盛昬禮故服之引之者證袡為非常服也然鄭言凡婦人服不常施袡者鄭欲見王后巳下初嫁皆有袡之意也

#### 姆纚笄宵衣在其右

【注】姆婦人年五十無子出而不復嫁能以婦道教人者若今時乳母矣纚縚髮笄今時簪也纚亦廣充幅長六尺宵讀為詩素衣朱綃之綃魯詩以綃為綺屬也姆亦玄衣以綃為領因以為名且相別耳姆在女右當詔以婦禮

【疏】姆纚至其右〇釋曰此經欲見女既在房須有傳命者之義也〇注姆婦至婦禮〇釋曰云姆婦人年五十無子出而不復嫁能以婦道教人者婦人年五十陰道絕無子乃出之案家語云婦人有七出不順父母出淫辟出無子出不事舅姑出惡疾出多舌出盜竊出又莊二十七年何休注公羊云無子棄絕世也淫佚棄亂類也不事舅姑棄悖德也口舌棄離親也盜竊棄反義也嫉妒棄亂家也惡疾棄不可奉宗廟也又家語有三不去曾經三年喪不去休云不忘恩也賤取貴不去休云不背德也有所受無所歸不去休云不窮窮也休又云喪婦長女不娶無教戒也世有惡疾不取棄於天也世有刑人不娶棄於人也亂家不娶類不正也逆家女不娶廢人倫也是五不娶又案易同人六二鄭注云天子諸侯后夫人無子不出則猶有六出其天子之后雖失禮鄭云嫁於天子雖失禮無出道遠之而已若其無子不廢遠之后尊如故其犯六出則廢之然就七出之中餘六出是無德行不堪教人故無子出能以婦道教人者以為姆既教女因從女向夫家也云若今時乳母者漢時乳母與古時乳母別案喪服乳母者據大夫子有三母子師慈母保母其慈母闕乃令有乳者養子謂之為乳母死為之服緦麻師教之乳母直養之而已漢時乳母則選德行有乳者為之并使教子故引之以證姆也云纚縚髮者此纚亦如士冠纚以繒為之廣充幅長六尺以縚髮而紒之姆所異於女者女有纚兼有次此姆則有纚而無次也云笄今時簪者舉漢為況義也云宵讀為詩素衣朱綃之綃者引詩以為證也云姆亦玄衣以綃為領因以為名者此衣雖言綃衣亦與純衣同是褖衣用綃為領故因得名綃衣也必知綃為領者詩云素衣朱綃詩又云素衣朱襮爾雅釋器云黼領謂之襮襮既為領明朱綃亦領可知案上文云女褖衣下文云女從者畢袗玄皆是褖衣則此綃衣亦褖衣矣女與女從襌黼領此姆以玄綃為領也若然特牲云綃衣者謂以綃繒為衣知此綃為領者以下女從者云被顈黼據領明此亦據領也云姆在女右當詔以婦禮者案禮記少儀云賛幣自左詔辭自右地道尊右之義故姆在女右也

#### 女從者畢袗玄纚笄被顈黼在其後

【注】女從者謂姪娣也詩云諸娣從之祁祁如雲袗同也同玄者上下皆玄顈襌也詩云素衣朱襮爾雅云黼領謂之襮周禮曰白與黑謂之黼天子諸侯后夫人狄衣卿大夫之妻剌黼以為領如今偃領矣士妻始嫁施襌黼於領上假盛飾耳言被明非常服

【疏】女從至其後〇釋曰此是從女之人在女後為尊卑威儀之事也〇注女從至常服〇釋曰知女從是姪娣者案下文云雖無娣媵先鄭云古者嫁女必姪娣從謂之媵即此女從故云女從者謂姪娣也云詩者韓奕篇引之證姪之義也云袗同也同玄者上下皆玄者此袗讀從左氏均服振振一也故云同玄上下皆玄也同者即婦人之服不殊裳也云顈襌也者此讀如詩云褧衣之褧故為襌也引詩爾雅周禮者證黼得為領之義也黼謂剌之在領為黼文名為襮故云黼領謂之襮云天子諸侯后夫人狄衣者案周禮內司服云掌王后之六服褘衣揄狄闕狄又注云侯伯之夫人揄狄子男之夫人亦闕狄唯二王後褘衣故云后夫人狄衣也云卿大夫之妻剌黼以為領者以士妻言被明非常故知大夫之妻剌之常也不於后夫人下言領於卿大夫妻下乃云剌黼為領則后夫人亦同剌黼為領也但黼乃白黑色為之若於衣上則畫之若於領上則剌之以為其男子冕服衣畫而裳繡繡皆剌之其婦人領雖在衣亦剌之矣然此士妻言被襌黼謂於衣領上別剌黼文謂之被則大夫以下剌之不別被之矣案禮記郊特牲云綃黼丹朱中衣大夫之僭禮也彼天子諸侯中衣有黼領服則無之此今婦人事華飾故於上服有之中衣則無也云如今偃領矣者舉漢法鄭君目驗而知至今巳遠偃領之制亦無可知也云士妻始嫁施襌黼於領上假盛飾耳言被明非常服者對大夫已上妻則常服有之非假也

#### 主人玄端迎于門外西面再拜賔東面荅拜

【注】賔壻

【疏】主人至荅拜〇釋曰此言男至女氏之大門外女父出迎之事也

#### 主人揖入賔執鴈從至于庿門揖入三揖至于階三讓主人升西面賔升北面奠鴈再拜稽首降出婦從降自西階主人不降送

【注】賔升奠鴈拜主人不荅明主為授女耳主人不降送禮不參

【疏】主人至降送〇釋曰：此言女父迎賔壻入廟門升堂父迎出大門之事也云賔升北面奠鴈再拜稽首者此時當在房外當楣北面知在房戶者見隱二年紀履緰來逆女公羊傳曰譏始不親迎也何休云夏后氏逆於庭殷人逆於堂周人逆於戶後代漸文迎於房者親親之義也

〇注賔升至不參〇釋曰云賔升奠鴈拜主人不荅明主為授女耳者案納采阼階上拜至問名納吉納徵請期轉相如皆拜獨於此主人不荅明主為授女耳云主人不降送禮不參者禮賔主冝各一人今婦既送主人不送者以其禮不參也

#### 壻御婦車授綏姆辭不受

【注】壻御者親而下之綏所以引升車者僕人之禮必授人綏

【疏】壻御至不受〇注壻御至人綏〇釋曰：云僕人之禮必授人綏者曲禮文今壻御車即僕人禮僕人合授綏姆辭不受謙也

#### 婦乘以几姆加景乃驅御者代

【注】乘以几者尚安舒也景之制蓋如明衣加之以為行道禦塵令衣鮮明也景亦明也驅行也行車輪三周御者乃代壻今文景作憬

【疏】婦乘至者代〇注乘以至作憬〇釋曰云乘以几者謂登車時也几所以安體謂若尸乘以几之類以重其初昬與尸同也云景之制蓋如明衣者案既夕禮明衣裳用布袂屬幅長下膝鄭注云長下膝又有裳於蔽下體深也此景之制無正文故云蓋如明衣直云制如明衣此嫁時尚飾不用布案詩云衣錦褧衣裳錦褧裳鄭云褧襌也蓋以襌縠為之中衣裳用錦而上加襌縠焉為其文之大著也庶人之妻嫁服也士妻䊷衣纁袡彼以庶人用襌縠連引士妻䊷衣則此士妻衣上亦用襌縠碩人是國君夫人亦衣錦褧衣則尊卑同用襌縠庶人卑得與國君夫人同用錦為衣大著此士妻不用錦不為文大著故云行道禦風塵也

#### 壻乘其車先俟于門外

【注】壻車在大門外乘之先者道之也男率女女從男夫婦剛柔之義自此始也俟待也門外壻家大門外

【疏】壻乘至門外〇注壻車至門外〇釋曰云壻車在大門外者謂在婦家大門外知者以其壻於此始言乘其車故知也云男率女女從男夫婦剛柔之義自此始也者並郊特牲文云門外壻家大門外者命士已上父子異宮故解為壻家大門外若不命之士父子同宮則大門父之大門外也

#### 婦至主人揖婦以入及寢門揖入升自西階媵布席于奧夫入于室即席婦尊西南面媵御沃盥交

【注】升自西階道婦入也媵送也謂女從者也御當為訝訝迎也謂壻從者也媵沃壻盥於南洗御沃婦盥於北洗夫婦始接情有廉恥媵御交道其志

【疏】婦至至盥交〇釋曰此明夫導於婦入門升階及對席媵御沃盥之儀云主人揖婦以入者此則詩云好人提提宛然左辟是也云夫入于室即席者謂壻也婦在尊西未設席壻既為主東面須設饌訖乃設對席揖即對席為前後至之便故也〇注升自至其志〇釋曰云升自西階道婦入也者以尋常賔客主人在東賔在西今主人與妻俱升西階故云道婦入也云媵送也謂女從者也即姪娣也云御當為訝訝迎也謂婿從者也者以其與婦人為盥非男子之事謂夫家之賤者也知媵沃壻盥於南洗御沃婦盥於北洗者以其有南北二洗又云媵御沃盥交明知夫婦與媵御南北交相沃盥也

#### 賛者徹尊幂舉者盥出除幂舉鼎入陳于阼階南西面北上匕俎從設

【注】執匕者執俎者從鼎而入設之匕所以別出牲體也俎所以載也

【疏】賛者至從設〇注執匕至載也〇釋曰案特牲少牢公食與有司徹及此昬禮等執匕俎舉鼎各別人者此吉禮尚威儀故也士喪禮舉鼎右人以右手執匕左人以左手執俎舉鼎人兼執匕俎者喪禮畧也云從設者以從男之事故從吉祭法也公食執匕俎之人入加匕於鼎陳俎於鼎南其匕與載皆舉鼎者為之特牲注云右人也尊者於事指使可也則右人於鼎北南面匕肉出之左人於鼎西俎南北面承取肉載於俎士虞右人載者喪祭少變故在西方長者在左也今昬禮鬼神陰陽當與特牲禮同亦右人匕左人載遂執俎而立以侍設也云匕所以別出牲體也者凡牲有體別謂肩臂臑肫胳脊脅之等於鼎以次別匕出之載者依其體別以次載之於俎故云別出牲體也

#### 北面載執而俟

【注】執俎而立俟豆先設

【疏】北面載執而俟〇注執俎至先設〇釋曰知俟豆先設者下文菹醢後乃云俎入設于豆東故知也

#### 匕者逆退復位于門東北面西上

【注】執匕者事畢逆退由便至此乃著其位畧賤也

【疏】匕者至西上〇注執匕至賤也〇釋曰云至此乃著其位畧賤也者案士冠未行事陳主人位訖即言兄弟及擯者之位於此初陳鼎門外時不見執匕者位至此乃著其位故言畧賤也

#### 賛者設醬于席前菹醢在其北俎入設于豆東魚次腊特于俎北

【注】豆東菹醢之東

【疏】注豆東菹醢之東〇釋曰醬與菹醢俱在豆知不在醬東者下文醬東有黍稷故知在菹醢東也

#### 賛設黍于醬東稷在其東設湆于醬南

【注】饌要方也

【疏】賛設至醬南〇注饌要方也〇釋曰豆東兩俎醬東黍稷是其要方也

#### 設對醬于東

【注】對醬婦醬也設之當特俎

【疏】設對醬于東〇注對醬至特俎〇釋曰壻東面設醬在南為右婦西面則醬在北為右皆以右手取之為便故知設之當特俎東也

#### 菹醢在其南北上設黍于腊北其西稷設湆于醬北御布對席賛啓會卻于敦南對敦于北

【注】啓發也今文啓作開古文卻為綌

【疏】菹醢至于北〇釋曰菹醢在其南北上者謂菹在醬南其南有菹有醢若壻醢在菹北從南向北陳為南上此從北向南陳亦醢在菹南為北上也云湆即上文大羹湆在爨者羹冝熱醢食乃將入是以公食大夫云大羹湆不和實于鐙由門入公設之于醬西是也又生人食公食大夫是也特牲士虞等為神設皆為敬尸尸亦不食也鄉飲酒鄉射燕禮大射不設者湆非飲食之具故無也少牢無湆者文不備有司徹有湆者賔尸禮褻故有之與少牢禮異也云設湆于醬北者案上設壻湆於醬南在醬黍之南特俎出於饌北此設婦湆於醬北在特俎東饌內則不得要方上注云要方者據大判而言耳云啓會卻于敦南對敦于北者取壻東面以南為右婦西面以北為右各取便也卻仰也謂仰於地也

#### 賛告具揖婦即對筵皆坐皆祭祭薦黍稷肺

【注】賛者西面告饌具也壻揖婦使即席薦菹醢

【疏】賛者至稷肺〇注賛者至菹醢〇釋曰知賛者西面告饌具者以其所告者冝告主人主人東面知西面告也云薦菹醢者以其儀禮之內單言薦者皆據籩豆而言也

#### 賛爾黍授肺脊皆食以湆醬皆祭舉食舉也

【注】爾移也移置席上便其食也皆食食黍也以用也用者謂啜湆𠯗醬古文黍作稷

【疏】賛爾至舉也〇釋曰云祭舉食舉也者舉謂舉肺以其舉以祭以食故名肺為舉則上文云祭者祭肺也〇注爾移至作稷〇釋曰云爾移也者爾訓為近謂移之使近人故云移置席上便其食也案玉藻云食坐盡前謂臨席前畔則不得移黍於席上此云移置席上者鬼神陰陽故此昬禮從特牲祭祀法云皆食食黍也者案特牲少牢祭舉食舉乃飯此先食黍乃祭舉相反者彼九飯禮成故先食舉以為導食氣此三飯禮畧故不須導也此先爾黍稷後授肺特牲亦然以其士禮同也少牢佐食先以舉肺脊授尸乃爾黍者大夫禮與士異故也然士虞亦先授舉肺脊後乃爾黍者喪禮與吉反故也云用者謂啜湆肺𠯗醬者以其大羹汁不用箸醬又不須以箸故用口啜湆用指𠯗醬也



#### 三飯卒食

【注】卒巳也同牢示親不主為食起三飯而成禮也

【疏】三飯卒食〇注同牢至禮也〇釋曰云同牢示親不主為食起者少牢十一飯特牲九飯而禮成此獨三飯故云同牢示親不主為食起三飯而成禮也

#### 賛洗爵酌酳主人主人拜受賛戶內北面荅拜酳婦亦如之皆祭

【注】酳漱也酳之言演也安也漱所以絜口且演安其所食酳酌內尊

【疏】賛洗至皆祭〇釋曰自此至尊否論夫婦食訖酳及徹饌於房節云主人拜受者壻拜當東面酳婦亦如之者婦拜當南面是以少牢云𦿉皆荅拜鄭注云在東面席者東面拜在西面席者皆南面拜故知婦拜南面若賛荅婦拜亦於戶內北面也云皆祭者祭先也〇注酳漱至內尊〇釋曰云酳漱也酳之言演也安也漱所以絜口且演安其所食者案特牲云主人洗角升酌酳尸注云酳猶衍也是獻尸也謂之酳者尸既卒食又欲頤衍養樂之又少牢云主人酌酒乃酳尸注云酳猶羨也既食之而又飲之所以樂之三注不同者文有詳畧相兼乃具士虞亦是酳尸注直云酳安食也不言養樂及羨者喪故畧之此三酳俱不言獻皆云酳直取其絜故注云漱所以絜口演安其所食亦頤養樂之義知酳酌內尊者以下文云賛酌于戶外尊故知此夫婦酌內尊也

#### 賛以肝從皆振祭嚌肝皆實于菹豆

【注】肝肝炙也飲酒冝有肴以安之

【疏】賛以至菹豆〇釋曰案特牲少牢獻尸以肝從尸嚌之加于菹豆與此同禮之正也主人與祝亦以肝從加於俎不加於豆者下尸故不敢同之也士虞獻尸尸以肝加於俎者喪祭故鄭云加於俎從其牲體也以喪不志於味但此云實不云加異於祭故也

#### 卒爵皆拜賛荅拜受爵再酳如初無從三酳用𢀿亦如之

【注】亦無從也

【疏】卒爵至如之〇注亦無從也〇釋曰卒爵皆拜賛荅拜者獻主處也云再酳如初者如自賛洗爵已下至荅拜受爵也云亦無從也者三酳用𢀿亦如之亦自賛洗爵至受爵鄭直云亦無從用𢀿文承再酳之下明知事事如再酳以其初酳有從再酳如初無從三酳用𢀿亦無從故鄭以亦無從言之其實皆同再酳也

#### 賛洗爵酌于戶外尊入戶西北面奠爵拜皆荅拜坐祭卒爵拜皆荅拜興

【注】賛酌者自酢也

【疏】賛洗至拜興〇釋曰言皆者皆夫婦也三酳乃酌外尊自酢者皆是畧賤者也既隔合𢀿乃用爵不嫌相襲爵明更洗餘爵也

#### 主人出婦復位

【注】復尊西南面之位

【疏】主人出婦復位〇注復尊西南面之位〇釋曰直云主人出不云處所案下文云主人說服于房矣則此時亦向東房矣云復尊西南面之位者婦人不冝出復入故因舊位而立也

#### 乃徹于房中如設于室尊否

【注】徹室中之饌設于房中為媵御餕之徹尊不設有外尊也

【疏】乃徹至尊否〇釋曰經云乃徹于房中如設于室雖據豆俎而言理兼於尊矣故云徹尊不設有外尊明徹中兼尊也云尊否者唯尊不設于房中而言也知為媵御餕之者下文云媵餕主人之餘巳下是也

#### 主人說服于房媵受婦說服于室御受姆授巾

【注】巾所以自絜淸今文說皆作稅

【疏】主人至授巾〇釋曰自此至呼則聞論夫婦寢息及媵御餕之事也云主人說服于房媵受婦說服于室御受者與沃盥文同亦是交接有漸之義也疊今文為稅不從者稅是追服之言非脫去之義故不從也

#### 御衽于奧媵衽良席在東皆有枕北止

【注】衽臥席也婦人稱夫曰良孟子曰將見良人之所之止足也古文止作趾

【疏】御衽至北止〇注衽臥至作趾〇釋曰衽于奧主于婦席使御布婦席使媵布夫席此亦示交接有漸之義也云衽臥席也者案曲禮云請席何鄉請衽何趾鄭云坐問鄉臥問趾因於陰陽彼衽稱趾明衽臥席也若然前布同牢席夫在西婦在東今乃夫在東婦在西易處者前者示有陰陽交會有漸故男西女東今取陽往就陰故男女各於其方也云孟子者案孟子離婁篇云齊人有一妻一妾而處室者其良人出則必厭酒肉而後反其妻問所與飲食者則盡富貴者其妻告其妾曰良人出則厭酒肉而後反問所與飲食者則盡富貴者也而未甞有顯者來吾將瞯良人之所之注云瞯視也彼瞯為視亦得為見故鄭此注為見也引之者證婦人稱夫為良人之義也云古文止作趾者雖疊古文趾為足亦一義也

#### 主人入親說婦之纓

【注】入者從房還入室也婦人十五許嫁笄而禮之因著纓明有繫也蓋以五采為之其制未聞

【疏】主人至之纓〇注入者至未聞〇釋曰知從房還入室者夫前出說服於房今言入明從房入室也云婦人十五許嫁笄而禮之因著纓者案曲禮云女子許嫁纓又云女子許嫁笄而字鄭據此諸侯文而言但言十五許嫁則以十五為限則自十五已上皆可許嫁也云明有繫也者纓是繫物為之明有繫也云蓋以五采為之者以周禮巾車職五路皆有繁纓就數鄭注纓皆用五采罽為之此纓雖用絲為之當用五采但無文故云蓋以疑之也云其制未聞者此纓與男子冠纓異彼纓垂之兩傍結其絛此女子纓不同於彼故云其制未聞但纓有二時不同內則云男女未冠笄者總角衿纓皆佩容臭鄭注云容臭香物也以纓佩之為迫尊者給小使也此是幼時纓也內則又云婦事舅姑子事父母衿纓綦屨注云衿猶結也婦人有纓示繫屬也是婦人女子有二時之纓內則示有繫屬之纓即許嫁之纓與此說纓一也若然笄亦有二等案問喪親始死笄纚據男子去冠仍有笄【注】元缺一字〕與婦人之笄並有安髮之笄也爵弁皮弁及六冕之笄皆是固冠冕之笄是其二也

#### 燭出

【注】昬禮畢將臥息

#### 媵餕主人之餘御餕婦餘賛酌外尊酳之

【注】外尊房戶外之東尊

【疏】媵餕至酳之〇釋曰亦陰陽交接之義云酌外尊者賤不敢與主人同酌內尊也

#### 媵侍于戶外呼則聞

【注】為尊者有所徵求今文侍作待

【疏】媵待至則聞〇釋曰不使御待于戶外供承夫婦者以女為主故使媵待于戶外也

#### 夙興婦沐浴纚笄宵衣以俟見

【注】夙早也昬明日之晨興起也俟待也待見於舅姑寢門之外古者命士以上年十五父子異宮

【疏】夙興至俟見〇釋曰自此至授人論婦見舅姑之事云纚笄宵衣者此則特牲主婦宵衣也不著純衣纁袡者彼嫁時之盛服今巳成昬之後不可使服故退從此服也〇注夙早至異宮〇釋曰言昬明日之晨者以昨日昬時成禮此經言夙興故知是昬之晨旦也云興起也俟待也待見於舅姑寢門之外者因訓即解之也云古者命士以上年十五父子異宮者案內則云由命士以上父子異宮不云年限今鄭知十五為限者以其十五成童是以鄭注喪服亦云子幼謂年十五以下則不隨母嫁故知十五以後乃異宮也鄭言此限者欲見不命之士父子同宮雖俟見不得言舅姑寢門外也

#### 質明賛見婦于舅姑席于阼舅即席席于房外南面姑即席

【注】質平也房外房戶外之西古文舅皆作咎

【疏】質明至即席〇注質平至作咎〇釋曰此經論設舅姑席位所在鄭知房外是房戶外之西者以其舅在阼阼當房戶之東若姑在房戶之東即當舅之北南面向之不便又見下記云父醴女而俟迎者母南面於戶外女出於母左以母在房戶西故得女出於母左是以知此房外亦房戶外之西也

#### 婦執笲棗栗自門入升自西階進拜奠于席

【注】笲竹器而衣者其形蓋如今之筥𦳰蘆矣進拜者進東面乃拜奠之者舅尊不敢授也

【疏】婦執至于席〇釋曰此經論婦從舅寢門外入見舅之事也必見舅用棗栗見姑以腶脩者案春秋莊二十四年經書秋八月丁丑夫人姜氏入戊寅大夫宗婦覿用幣公羊傳云宗婦者何夫夫之妻也覿者何見也用者何用者不冝用也見用幣非禮也然則曷用棗栗云乎腶脩云乎注云腶脩者脯也禮婦人見舅以棗栗為贄見姑以腶脩為贄見夫人至尊兼而用之云乎辭也棗栗取其早自謹敬腶脩取其斷斷自脩正是用棗栗腶脩之義也案雜記云婦見舅姑兄弟姑𡛷妹皆立于堂下西面北上是見巳注云婦來為供養也其見主於尊者兄弟以下在位是為巳見不復特見又云見諸父各就其寢注云旁尊也亦為見時不來今此不言者文畧也〇注笲竹至授也〇釋曰知笲竹器者以字從竹故知竹器知有衣者下記云笲緇被纁裏加于橋注云被表也笲有衣者婦見舅姑以飾為敬是有衣也云如今之筥𥮱籚矣者此舉漢法以況義但漢法去今以遠其狀無以可知也云進拜者進東面乃拜者謂從西階進至舅前而拜云奠之者舅尊不敢授也者案下姑奠于席不授而云舅尊不敢授者但舅直撫之而已至姑則親舉之親舉者若親授之然故於舅得云尊不敢授也

#### 舅坐撫之興荅拜婦還又拜

【注】還又拜者還於先拜處拜婦人與丈夫為禮則俠拜

【疏】舅坐至又拜〇注還又至俠拜〇釋曰云先拜處者謂前東面拜處也云婦人與丈夫為禮則俠拜者謂若士冠冠者見母母拜受子拜送母又拜母於子尚俠拜則不徒此婦於舅而已故廣言婦人與丈夫為禮則俠拜

#### 降階受笲腶脩升進北面拜奠于席姑坐舉以興拜授人

【注】人有司姑執笲以起荅婦拜授有司徹之舅則宰徹之

【疏】降階至授人〇釋曰此經論婦見姑之事〇注人有至徹之〇釋曰云人有司者凡行事者皆主人有司也知舅則使宰徹者此見下記云舅荅拜宰徹是也

#### 賛醴婦

【注】醴當為禮賛禮婦者以其婦道新成親厚之

【疏】賛醴婦〇注醴當至厚之〇釋曰自此至於門外論舅姑堂上禮婦之事云醴當為禮者士冠內則昬義諸文醴皆破從禮者案司儀注上於下曰禮敵者曰儐又案大行人云王禮再祼而酢之等用鬱鬯不言王鬯再祼而酢而言禮則此諸文雖用醴禮賔不得即言主人醴賔故皆從上於下曰禮解之

#### 席于戶牖閒

【注】室戶西牖東南面位

【疏】席于戶牖閒〇注室戶至面位〇釋曰知義然者以其賔客位於此是以禮子禮婦禮賔客皆於此尊之故也

#### 側尊甒醴于房中，婦疑立于席西。

**【注】疑，正立，自定之貌。**

**【疏】側尊至席西〇注疑正立自定之貌〇釋曰：云婦疑立于席西者以其禮未至而無事故疑然自定而立以待事也若行之閒而立則云立不得云疑立也**

正立，到底是止還是正，不確定。

#### 賛者酌醴加柶面枋出房席前北面婦東面拜受賛西階上北面拜送婦又拜薦脯醢

【注】婦東面拜賛北面荅之變于丈夫始冠成人之禮

【疏】賛者至脯醢〇釋曰云面枋出房者以其賛授故面枋冠禮賛酌醴將授賔則面葉賔受醴將授子乃面枋也此婦又拜并下經婦又拜者皆俠拜也〇注婦東至之禮〇釋曰云婦東面拜賛北面荅之變於丈夫始冠成人之禮者案冠禮禮子與此禮婦俱在賔位彼禮子南面受醴此則東面不同故決之彼南面者以向賔拜此東面者以舅姑在東亦面拜之也

#### 婦升席左執觶右祭脯醢以柶祭醴三降席東面坐啐醴建柶興拜賛荅拜婦又拜奠于薦東北面坐取脯降出授人于門外

【注】奠于薦東升席奠之取脯降出授人親徹且榮得禮人謂婦氏人

【疏】婦升至門外〇注奠于至氏人〇釋曰鄭知奠者升席奠之者見上冠禮禮子禮賔皆云即筵奠于薦東降筵北面坐取脯明此奠時升席南面奠乃降北面取脯降出授人云親徹且榮得禮者言且兼二事何者下饗婦之俎不親徹又自出門授人是且榮得禮下饗不親徹俎者於禮時禮訖故於後畧之知人是婦氏人者以其在門外婦往授之明是婦氏之人也

#### 舅姑入于室婦盥饋

【注】饋者婦道既成成以孝養

#### 特豚合升側載無魚腊無稷並南上其他如取女禮

【注】側載者右胖載之舅俎左胖載之姑俎異尊卑並南上者舅姑共席于奧其饌各以南為上其他謂醬湆菹醢女謂婦也如取婦禮同牢時今文並當作併

【疏】舅姑至女禮〇釋曰自此至之錯論婦饋舅姑成孝養之事云其他如取女禮者則自側載以下南上以上與取女異異者彼則有魚腊并稷此則無魚腊與稷彼男東面女西面別席其醬醢菹夫則南上婦則北上今此舅姑共席東面俎及豆等皆南上是其異也〇注側載至作併〇釋曰豚載皆合升若成牲載一胖是常得云側此乃載胖故云側但周人尚右故知右胖載之舅俎左胖載之姑俎是以鄭云異尊卑也云並南上者舅姑共席于奧其饌各以南為上者決同牢男女東西相對各上其右也云其他謂醬湆菹醢者以同牢時夫婦各有此四者今以饋舅姑亦各有此四物故云如同牢時也雖不言酒既有饋明有酒在其他中酒在內者亦在北牖下外尊亦當在房戶外之東鄭不云者畧耳

#### 婦賛成祭卒食一酳無從

【注】賛成祭者授處之今文無成也

【疏】婦賛至無從〇注賛成祭者授處之〇釋曰賛成祭者謂授之又處置令知在於豆閒也

#### 席于北墉下

【注】墉牆也室中北牆下

【疏】席于北墉下〇釋曰此席將為婦餕之位處也

#### 婦徹設席前如初西上婦餕舅辭易醬

【注】婦餕者即席將餕也辭易醬者嫌淬汙

【疏】婦徹至易醬〇釋曰婦徹設于席前如初西上者此直餕餘舅辭易醬者舅尊故也不餕舅餘者以舅尊嫌相褻言西上者亦以右為上也〇注婦餕至淬汙〇釋曰言將者事未至以其此始言婦餕之意至下文婦餕姑之饌乃始餕耳云辭易醬者婦嫌淬汙者以其醬乃以指𠯗之淬汙也

#### 婦餕姑之饌御賛祭豆黍肺舉肺脊乃食卒姑酳之婦拜受姑拜送坐祭卒爵姑受奠之

【注】奠之奠于篚

【疏】婦餕至奠之〇注奠之奠于篚〇釋曰云御賛祭豆黍肺舉肺脊者御賛婦祭之也鄭知奠之於篚者此云如取女禮取女有篚明此亦奠之于篚可知也

#### 婦徹于房中媵御餕姑酳之雖無娣媵先於是與始飯之錯

【注】古者嫁女必姪娣從謂之媵姪兄之子娣女弟也娣尊姪卑若或無娣猶先媵容之也始飯謂舅姑錯者媵餕舅餘御餕姑餘也古文始為姑

【疏】婦徹至之錯〇注古者至為姑〇釋曰云古者嫁女必姪娣從謂之媵者媵有二種若諸侯有二媵外別有姪娣是以莊公十九年經書秋公子結媵陳人之婦于鄄公羊傳曰媵者何諸侯娶一國則二國往媵之以姪娣從姪者何兄之子也娣者何弟也諸侯夫人自有姪娣并二媵各有姪娣則九女是媵與姪娣別也若大夫士無二媵即以姪娣為媵鄭云古者嫁女必姪娣從謂之媵是據大夫士言也云姪兄之子娣女弟也娣尊姪卑者解經云雖無娣媵先之義以其若有娣乃先媵即姪也云猶先媵容之也者對御是夫之從者為後若然姪與娣俱名媵今言雖無娣媵先似娣不名媵者但姪娣俱是媵今去娣娣外唯有姪姪言媵先以對御為先非對娣也稱媵以其姪娣俱是媵也云始飯謂舅姑者舅姑始飯如今媵餕舅餘御餕姑餘是交錯之義若媵御沃盥交也舅姑為飯始不為餕始俗本云與始餕之錯者誤也

#### 舅姑共饗婦以一獻之禮舅洗于南洗姑洗于北洗奠酬

【注】以酒食勞人曰饗南洗在庭北洗在北堂設兩洗者獻酬酢以絜淸為敬奠酬者明正禮成不復舉凡酬酒皆奠於薦左不舉其燕則更使人舉爵

【疏】舅姑至奠酬〇注以酒至舉爵〇釋曰自此至歸俎于婦氏人論饗婦之事此饗與上盥饋同日為之知者見昬義曰舅姑入室婦以特豚饋明婦順也厥明舅姑共饗婦鄭彼注云昬禮不言厥明此言之者容大夫以上禮多或異日故知此士同日可也此與上事相因亦於舅姑寢堂之上與禮婦同在客位也云其饗婦以一獻之禮者案下記云饗婦姑薦焉注云舅姑共饗婦舅獻姑薦脯醢但薦脯醢無盥洗之事今設此洗為婦人不下堂也云姑洗於北洗洗者洗爵則是舅獻姑酬共成一獻仍無妨姑薦脯醢也云凡酬酒皆奠於薦左不舉者此經直云奠酬不言處所故云凡通鄉飲酒鄉射燕禮之等云燕則更使人舉爵者案燕禮獻酬訖別有人舉旅行酬是也饗亦用醴酒知者以下記云庶婦使人醮之注云使人醮之不饗也酒不酬酢曰醮亦有脯醢適婦酌之以醴尊之庶婦酌之以酒卑之是也若然知記非醴婦者以記云庶婦使人醮之明適婦親之案上醴婦雖適使賛者親明記醮庶婦使人當饗節也

#### 舅姑先降自西階婦降自阼階

【注】授之室使為主明代己

【疏】舅姑自阼階〇注授之至代己〇釋曰案曲禮云子事父母升降不由阼階是主人尊者之處今舅姑降自西階婦降自阼階是授婦以室之事也云授之室昬義文也

#### 歸婦俎于婦氏人

【注】言俎則饗禮有牲矣婦氏人丈夫送婦者使有司歸以婦俎當以反命於女之父母明其得禮

【疏】歸婦俎于婦氏人〇注言俎至得禮〇釋曰案雜記云大饗卷三牲之俎歸于賔館是賔所當得也饗時設几而不倚爵盈而不飲肴乾而不食故歸俎此饗婦婦亦不食故歸也經雖不言牲既言俎俎所以盛肉故知有牲此婦氏人即上婦所授脯者也故上注引此婦氏人證所授人為一也

#### 舅饗送者以一獻之禮酬以束錦

【注】送者女家有司也爵至酬賔又從之以束錦所以相厚古文錦皆為帛

【疏】舅饗至束錦〇注送者至作帛〇釋曰此一獻與饗婦一獻同禮則異彼兼有姑此依常饗賔客法知送者是女家有司者故左氏傳云齊侯送姜氏非禮也凡公女嫁于敵國𡛷妹則上卿送之以禮於先君公子則下卿送之於大國雖公子亦上卿送之於天子則諸卿皆行公不自送於小國則上大夫送之以此而言則尊無送卑之法則大夫亦遣臣送之士無臣故知有司送之也云古文錦皆為帛者此及下文錦皆為帛不從古文者禮有玉錦非獨此文則禮有贈錦之事故不從古文也

#### 姑饗婦人送者酬以束錦

【注】婦人送者隷子弟之妻妾凡饗速之

【疏】姑饗至束錦〇注婦人至速之〇釋曰左氏傳云士有隷子弟士卑無臣自以其子弟為僕隷并已之子弟之妻妾但尊無送卑故知婦人送者是隷子弟之妻妾也云凡饗速之者案聘禮饗食速賔則知此舅姑饗送者亦速之也凡速者皆就館召之是以下云若異邦則贈丈夫送者以束錦鄭云就賔館則賔自有館若然婦人送者亦當有館男子則主人親速其婦送者不親速以其婦人迎客不出門當別遣人速之

#### 若異邦則贈丈夫送者以束錦

【注】贈送也就賔館

【疏】若異至束錦〇注贈送也就賔館〇釋曰案莊二十七年冬莒慶來迎叔姬公羊傳曰大夫越竟逆女非禮也鄭注喪服亦云古者大夫不外娶今言異邦得外娶者以大夫尊外娶則外交故不許士卑不嫌容有外娶法故有異邦送客也鄭知就館者贈賄之等皆就館故知此亦就館也
