---
layout: "read"
type: "read"
title: "禹貢"
date: 2020-04-05
categories: ["經"]
book: ["04尙書"]
tags: ["原典"]
author: ["柯棋瀚學"]
url: /read/book-of-documents-6
draft: true
---

#### 禹敷土，隨山刊木，奠高山大川。

〔p65禹乃遂與益、后稷奉帝命，命諸矦百姓興人徒以傅土，行山表木，定高山大川〕〔p98予陸行乘車，水行乘舟，泥行乘橇，山行乘檋，行山栞木。〕〔p65禹「聲爲律，身爲度，稱以出」佀乎尙書沒找到。〕孔安國p191

#### 九州攸同，四隩旣宅

〔夏本紀p93於是四奧旣居。〕孔安國p238所同事在下。

冀州：旣載壺口，治梁及岐。旣修太原，至于岳陽；覃懷厎績，至于衡漳。厥土惟白壤，厥賦惟上上錯，厥田惟中中。恆、衛旣從，大陸旣作。島夷皮服，夾右碣石入于河。濟河惟兗州。九河旣道，雷夏旣澤，灉、沮會同。桑土旣蠶，是降丘宅土。厥土黑墳，厥草惟繇，厥木惟條。厥田惟中下，厥賦貞，作十有三載乃同。厥貢漆絲，厥篚織文。浮于濟、漯，達于河。海岱惟靑州。嵎夷旣略，濰、淄其道。厥土白墳，海濱廣斥。厥田惟上下，厥賦中上。厥貢鹽絺，海物惟錯。岱畎絲、枲、鉛、松、怪石。萊夷作牧。厥篚檿絲。浮于汶，達于濟。海、岱及淮惟徐州。淮、沂其乂，蒙、羽其藝，大野旣豬，東原厎平。厥土赤埴墳，草木漸包。厥田惟上中，厥賦中中。厥貢惟土五色，羽畎夏翟，嶧陽孤桐，泗濱浮磬，淮夷蠙珠暨魚。厥篚玄纖、縞。浮于淮、泗，達于河。淮海惟揚州。彭蠡旣豬，陽鳥攸居。三江旣入，震澤厎定。篠、簜旣敷，厥草惟夭，厥木惟喬。厥土惟塗泥。厥田唯下下，厥賦下上，上錯。厥貢惟金三品，瑤、琨、篠、簜、齒、革、羽、毛惟木。鳥夷卉服。厥篚織貝，厥包橘柚，錫貢。沿于江、海，達于淮、泗。荊及衡陽惟荊州。江、漢朝宗于海，九江孔殷，沱、潛旣道，雲土、夢作乂。厥土惟塗泥，厥田惟下中，厥賦上下。厥貢羽、毛、齒、革惟金三品，杶、榦、栝、柏，礪、砥、砮、丹，惟菌、簵、楛；三邦厎貢厥名。包匭菁茅，厥篚玄纁璣組，九江納錫大龜。浮于江、沱、潛、漢，逾于洛，至于南河。荊河惟豫州。伊、洛、瀍、澗旣入于河，滎波旣豬。導菏澤，被孟豬。厥土惟壤，下土墳壚。厥田惟中上，厥賦錯上中。厥貢漆、枲，絺、紵，厥篚纖、纊，錫貢磬錯。浮于洛，達于河。華陽、黑水惟梁州。岷、嶓旣藝，沱、潛旣道。蔡、蒙旅平，和夷厎績。厥土靑黎，厥田惟下上，厥賦下中，三錯。厥貢璆、鐵、銀、鏤、砮磬、熊、羆、狐、狸、織皮，西傾因桓是來，浮于潛，逾于沔，入于渭，亂于河。黑水、西河惟雍州。弱水旣西，涇屬渭汭，漆沮旣從，灃水攸同。荊、岐旣旅，終南、惇物，至于鳥鼠。原隰厎績，至于豬野。三危旣宅，三苗丕敘。厥土惟黃壤，厥田惟上上，厥賦中下。厥貢惟球、琳、琅玕。浮于積石，至于龍門、西河，會于渭汭。織皮崐崘、析支、渠搜，西戎卽敘。導岍及岐，至于荊山，逾于河；壺口、雷首至于太岳；厎柱、析城至于王屋；太行、恆山至于碣石，入于海。西傾、朱圉、鳥鼠至于太華；熊耳、外方、桐柏至于陪尾。導嶓冢，至于荊山；內方，至于大別。岷山之陽，至于衡山，過九江，至于敷淺原。導弱水，至于合黎，餘波入于流沙。導黑水，至于三危，入于南海。導河、積石，至于龍門；南至于華陰，東至于厎柱，又東至于孟津，東過洛汭，至于大伾；北過降水，至于大陸；又北，播爲九河，同爲逆河，入于海。嶓冢導漾，東流爲漢，又東，爲滄浪之水，過三澨，至于大別，南入于江。東，匯澤爲彭蠡，東，爲北江，入于海。岷山導江，東別爲沱，又東至于澧；過九江，至于東陵，東迆北，會于匯；東爲中江，入于海。導沇水，東流爲濟，入于河，溢爲滎；東出于陶丘北，又東至于菏，又東北，會于汶，又北，東入于海。導淮自桐柏，東會于泗、沂，東入于海。導渭自鳥鼠同穴，東會于灃，又東會于涇，又東過漆沮，入于河。導洛自熊耳，東北，會于澗、瀍；又東，會于伊，又東北，入于河。九州攸同，四隩旣宅，九山刊旅，九川滌源，九澤旣陂，四海會同。六府孔修，庶土交正，厎慎財賦，咸則三壤成賦。中邦錫土、姓，祗台德先，不距朕行。五百里甸服：百里賦納總，二百里納銍，三百里納秸服，四百里粟，五百里米。五百里矦服：百里采，二百里男邦，三百里諸矦。五百里綏服：三百里揆文教，二百里奮武衛。五百里要服：三百里夷，二百里蔡。五百里荒服：三百里蠻，二百里流。東漸于海，西被于流沙，朔南暨聲教訖于四海。禹錫玄圭，告厥成功。
