---
layout: 'doc'
type: 'doc'
auuth: ["柯棋瀚錄入"]
title: "唐故河南府河陽縣丞陳府君墓誌銘"
date: 2019-11-14
markdown: 'https://github.com/kujihhoe/HUGO-Theme-CJK/blob/master/content/doc/04-唐故河南府河陽縣丞陳府君墓誌銘.md'
description: '課堂練習錄文'
---

## 正文

唐故河南府河陽縣丞陳府君墓誌銘并序

太子司議郎徐浩撰書

陳君諱希望，字希望，潁川人也。命姓受氏，國史詳焉。五代祖頊，陳孝宣皇帝高祖叔達，義陽王兼侍中。曾祖弼，皇朝柘城縣令。祖懿，中散大夫、沔州別駕。考𠃵盛，朝散大夫、播州司馬。自丹陵南渡，膺帝命以承天，靑葢西歸，爲國賔而胙土，聖賢之後，何代無人。

府君生而沖和，長則純懿，允茲吉士之目，頗得君子之風。夫其寬裕溫柔，足以有容也；謙恭齋栗，足以有敬也；直方蕳惠，足以有別也；剛毅木訥，足以有執也。臨事周密，不言而暗合章程；立身謹愿，未學而旁通<v>詩</v>、<v>禮</v>。年十有七，孝廉登科，歷荊州枝江、相州㵚陽二縣尉，轉汝州梁縣、河陽二丞。凡三踐卑位，一登畿劇。南達荊蠻之鄕，北走邯鄲之陌，途路衝湊，往來奔迫，或乘馹載馳，或拖舟命役。府君應時立辨，所居則理；進不先物，故官無驟遷；退不沽名，而迹罕輝耀。與時消息，合中庸之篇；任遇沉浮，符上善之德。所謂善不伐而美不行者也。至於賔客滿座，食共精麁，孤幼成行，養均甘旨，傾產賙急，脫衣恤貧，斯又仁者之心、賢士之行也。

嗚呼！輔德徒言，降喪何速！以天寶八載八月十日遇疾，終於洛陽睦仁里第，粵十月九日藁葬於淸風鄕新城原，禮也。嗣子采等柴毀骨立，葈形血泣，占遠日而俄屆，號旻天而不及。琬琰傳徽，芬芳可襲。詞曰：

猗善人，曰良士，應大慶，集休祉。壯其？，率乃履，一登科，四從仕。在其邑，邑致理，聽身訟，訟乃止。馹？？，舟行水，政有能，思？？。尙卑位，猶壯齒，齡何促，疾不起。洛之陽，邙之趾，万古千秋，斯？矣。

----

## 注釋

【齋栗】<v>尙書</v><v>大誓</v>：「齊栗，允哉！」

【吉士之目】<v>尙書</v><v>立政</v>：「太史、尹伯，庶常吉士。」不知道目和風怎麼對應起來的。

【靑葢】<v>後漢書</v>卷六<v>質帝紀</v>：「丙辰，使冀持節，以王靑葢車迎帝入南宮。」

【畿劇】<v>四部叢刊</v>集部<v>顏魯公文集</v><v>顏魯公行狀</v>「鄭氏兄弟三人，或居令長，或尉京畿劇任，往年母亡⋯⋯」

【馹】<v>說文</v>「驛傳也。」<v>爾雅</v><v>釋言</v>「傳也。」註：「皆傳車驛馬之名。」

【葈】<v>集韻</v>「想止切，音葸。本作𦱓。」<v>正字通</v>「俗枲字。」

【枲】<v>說文</v>「麻也。」<v>書</v><v>禹貢</v>「岱畎絲枲。」<v>廣韻</v>「無子曰苴，有子曰枲。」<v>爾雅翼</v>「有實爲苴，無實爲枲。」二說相反。按<v>周禮</v><v>典枲</v>疏：「牡麻者，枲麻也。」<v>爾雅</v><v>釋草</v>：「莩，麻母。」郭註：「苴麻盛子者，麻母有子，牡麻無子。」<v>翼</v>說爲是。又枲耳，草名。<v>詩</v><v>周南</v>「采采卷耳。」注：「枲耳也。」

【俄屆】

【賙】<v>玉篇</v>「給也，贍也，收也。」<v>周禮</v><v>地官</v><v>大司徒</v>「五黨爲州，使之相賙。」注：「謂禮物不備相給足也。」

【藁】<v>唐韻</v>「俗槀字。」<v>正字通</v>「木枯也。」又藁席。<v>荀子</v><v>正名篇</v>「屋室廬宇葭藁蓐，尚機筵，而可以養形。」注：「以藁爲席，貧賤人之居也。」

【趾】<v>左傳</v>宣十一年「略基趾。」注：「趾，城足也。」
